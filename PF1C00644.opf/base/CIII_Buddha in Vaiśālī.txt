pūrvaṃ me bhikṣavaḥ saṃbodhim anabhisaṃbuddhasyaikākino rahogatasya pratisaṃlīnasyaivaṃ cetasi
cetaḥparivitarka udapādi |kṛcchraṃ vatāyaṃ loka āpanno yad uta jāyate ’pi jīryate ’pi mriyate
’pi cyavate ’py upapadyate ’pi |atha ca punar ime satvā jarāmaraṇasyottare niḥsaraṇaṃ
yathābhūtaṃ na prajānanti ||

tasya mamaitad abhavat* kasmiṃ sati jarāmaraṇaṃ bhavati kiṃpratyayaṃ ca punar jarāmaraṇam iti
| tasya mama yoniśo manasi kurvata evaṃ yathābhūtasyābhisamayo babhūva | jātyāṃ satyāṃ jarāmaraṇaṃ
bhavati jātipratyayaṃ ca punar jarāmaraṇam iti |

tasya mamaitad abhavat* kasmiṃ sati jātir bhavati kiṃpratyayā ca punar jātir iti | tasya mama
yoniśo manasi kurvata evaṃ yathābhūtasyābhisamayo babhūva | bhave sati jātir bhavati bhavapratyayā
ca punar jātir iti |

tasya mamaitad abhavat kasmiṃ sati bhavo bhavati kiṃpratyayaś ca punar bhava iti | tasya mama
yoniśo manasi kurvata evaṃ yathābhūtasyābhisamayo babhūva | upādāne sati bhavo bhavati upādānapratyayaś
ca punar bhava iti |

tasya mamaitad abhavat* kasmiṃ saty upādānaṃ bhavati kiṃpratyayaṃ ca punar upādānaṃ iti | tasya
mama yoniśo manasi kurvata evaṃ yathābhūtasyābhisamayo babhūva | tṛṣṇāyāṃ satyām upādānaṃ
bhavati | tṛṣṇāpratyayaṃ ca punar upādānam iti |

tasya mamaitad abhavat* kasmiṃ sati tṛṣṇā bhavati kiṃpratyayā ca punas tṛṣṇeti | tasya mama
yoniśo manasi kurvata evaṃ yathābhūtasyābhisamayo babhūva | vedanāyāṃ satyāṃ tṛṣṇā bhavati
vedanāpratyayā ca punas tṛṣṇeti |

tasya mamaitad abhavat* kasmiṃ sati vedanā bhavati kiṃpratyayā ca punar vedaneti | tasya mama
yoniśo manasi kurvata evaṃ yathābhūtasyābhisamayo babhūva | sparśe sati vedanā bhavati sparśapratyayā
ca punar vedaneti |

tasya mamaitad abhavat* kasmiṃ sati sparśo bhavati kiṃpratyayaś ca punas sparśa iti | tasya
mama yoniśo manasi kurvata evaṃ yathābhūtasyābhisamayo babhūva | ṣaḍāyatane sati sparśo bhavati
ṣaḍāyatanapratyayaś ca punaḥ sparśa iti |

tasya mamaitad abhavat* kasmiṃ sati ṣaḍāyatanaṃ bhavati | kiṃpratyayaṃ ca punaṣ ṣaḍāyatanam
iti | tasya mama yoniśo manasi kurvata evaṃ yathābhūtasyābhisamayo babhūva | nāmarūpe sati
ṣaḍāyatanaṃ bhavati | nāmarūpapratyayaṃ ca punaḥ ṣaḍāyatanam iti ||

tasya mamaitad abhavat* kasmiṃ sati nāmarūpaṃ bhavati kiṃpratyayaṃ ca punar nāmarūpam iti |
tasya mama yoniśo manasi kurvata evaṃ yathābhūtasyābhisamayo babhūva | vijñāne sati nāmarūpaṃ
bhavati vijñānapratyayaṃ ca punar nāmarūpam iti |

tasya mamaitad abhavat* kasmiṃ sati vijñānaṃ bhavati kiṃpratyayaṃ ca punar vijñānam iti | tasya
mama vijñānāt pratyudāvartate mānasaṃ nātaḥ pareṇa vyativartate |

yad uta vijñānapratyayaṃ nāmarūpaṃ nāmarūpapratyayaṃ ṣaḍāyatanaṃ ṣaḍāyatanapratyayas sparśaḥ
sparśapratyayā vedanā vedanāpratyayā tṛṣṇā tṛṣṇāpratyayam upādānam upādānapratyayo bhavaḥ
bhavapratyayā jātir jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanty
evam asya kevalasya mahato duḥkhaskandhasya samudayo bhavatīti |

tasya mamaitad abhavat kasminn asati jarāmaraṇaṃ na bhavati kasya nirodhāc ca punar jarāmaraṇanirodha
iti | tasya mama yoniśo manasi kurvataḥ evaṃ yathābhūtasyābhisamayo babhūva | jātyām
asatyāṃ jarāmaraṇaṃ na bhavati jātinirodhāc ca punar jarāmaraṇanirodha iti ||

tasya mamaitad abhavat* kasminn asati jātir na bhavati | kasya nirodhāc ca punar jātinirodha
iti | tasya mama yoniśo manasi kurvata evaṃ yathābhūtasyābhisamayo babhūva | bhave asati
jātir na bhavati bhavanirodhāc ca punar jātinirodha iti |

tasya mamaitad abhavat* kasminn asati bhavo na bhavati kasya nirodhāc ca punar bhavanirodha
iti | tasya mama yoniśo manasi kurvata evaṃ yathābhūtasyābhisamayo babhūva | upādāne asati
bhavo na bhavati upādānanirodhāc ca punar bhavanirodha iti ||

tasya mamaitad abhavat* kasminn asati upādānaṃ na bhavati kasya nirodhāc ca punar upādānanirodha
iti | tasya mama yoniśo manasi kurvata evaṃ yathābhūtasyābhisamayo babhūva | tṛṣṇāyām
asatyām upādānaṃ na bhavati tṛṣṇānirodhāc ca punar upādānanirodha iti |

tasya mamaitad abhavat* kasminn asati tṛṣṇā na bhavati kasya nirodhāc ca punas tṛṣṇānirodha
iti tasya mama yoniśo manasi kurvata evaṃ yathābhūtasyābhisamayo babhūva | vedanāyām asatyāṃ
tṛṣṇā na bhavati vedanānirodhāc ca punas tṛṣṇānirodha iti |

tasya mamaitad abhavat kasminn asati vedanā na bhavati | kasya nirodhāc ca punar vedanānirodha
iti | tasya mama yoniśo manasi kurvata evaṃ yathābhūtasyābhisamayo babhūva | sparśe asati
vedanā na bhavati sparśanirodhāc ca punar vedanānirodha iti |

tasya mamaitad abhavat* kasminn asati sparśo na bhavati kasya nirodhāc ca punaḥ sparśanirodha
iti | tasya mama yoniśo manasi kurvata evaṃ yathābhūtasyābhisamayo babhūva | ṣaḍāyatane
asati sparśo na bhavati | ṣaḍāyatananirodhāc ca punaḥ sparśanirodha iti |

tasya mamaitad abhavat* kasminn asati ṣaḍāyatanaṃ na bhavati kasya nirodhāc ca punaṣ ṣaḍāyatananirodha
iti | tasya mama yoniśo manasi kurvata evaṃ yathābhūtasyābhisamayo babhūva | nāmarūpe
asati ṣaḍāyatanaṃ na bhavati | nāmarūpanirodhāc ca punaḥ ṣaḍāyatananirodha iti |

tasya mamaitad abhavat* kasminn asati nāmarūpaṃ na bhavati kasya nirodhāc ca punar nāmarūpanirodha
iti | tasya mama yoniśo manasi kurvata evaṃ yathābhūtasyābhisamayo babhūva | vijñāne
asati nāmarūpaṃ na bhavati | vijñānanirodhāc ca punar nāmarūpanirodha iti |

tasya mamaitad abhavat* kasminn asati vijñānaṃ na bhavati kasya nirodhāc ca punar vijñānanirodha
iti | tasya mama yoniśo manasi kurvata evaṃ yathābhūtasyābhisamayo babhūva | saṃskāreṣv
asatsu vijñānaṃ na bhavati | saṃskāranirodhāc ca punar vijñānanirodha iti |

tasya mamaitad abhavat* kasminn asati saṃskārā na bhavanti kasya nirodhāc ca punaḥ saṃskāranirodha
iti | tasya mama yoniśo manasi kurvata evaṃ yathābhūtasyābhisamayo babhūva | avidyāyām
asatyāṃ saṃskārā na bhavanti avidyānirodhāc ca punaḥ saṃskāranirodha iti

yad uta avidyānirodhāt saṃskāranirodhaḥ saṃskāranirodhād vijñānanirodho vijñānanirodhān nāmarūpanirodho
nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād
vedanānirodhaḥ vedanānirodhāt tṛṣṇānirodhaḥ tṛṣṇānirodhād upādānanirodhaḥ upādānanirodhād
bhavanirodho bhavanirodhāj jātinirodhaḥ jātinirodhāj jarāmaraṇaśokaparidevaduḥkhadaurmanasyopāyāsā
nirudhyaṃty evam asya kevalasya mahato duḥkhaskandhasya nirodho bhavati |

tasya mamaitad abhavad adhigato me paurāṇo mārgaḥ paurāṇaṃ vartma paurāṇaṃ paṭumaṃ pūrvakair
ṛṣibhir yātānuyātaṃ |tadyathā puruṣo ’raṇye pravaṇe ’nvāhiṇḍamānaḥ adhigacchet paurāṇaṃ mārgaṃ
paurāṇaṃ vartma paurāṇaṃ paṭumaṃ pūrvakair manuṣyair yātānuyātaṃ sa tam adhigacchet*sa
tam adhigacchaṃ paśyet paurāṇaṃ nagaraṃ paurāṇīṃ rājadhānīm ārāmasaṃpannāṃ vanasaṃpannāṃ
puṣkariṇīsaṃpannāṃ śubhāṃ dāvavatīṃ ramaṇīyāṃ dṛṣṭvā ca punar asyaivaṃ syād yanv ahaṃ rājñe
gatvā ārocayeyam iti | sa rājñe gatvā ārocayati |yat khalu deva jānīyā ihāham adrākṣam
araṇye pravaṇe ’nvāhiṇḍamāṇaḥ paurāṇaṃ mārgaṃ paurāṇaṃ vartma paurāṇaṃ paṭumaṃ pūrvakair
manuṣyair yātānuyātaṃ |so ’haṃ tam anugatavān* so ’haṃ tam anugacchann adrākṣaṃ paurāṇaṃ nagaraṃ
paurāṇīṃ rājadhānīṃ ārāmasaṃpannāṃ vanasaṃpannāṃ puṣkariṇīsampannāṃ śubhāṃ dāvavatīṃ
ramaṇīyāṃtad devo nagaraṃ māpayatu1 tad rājā nagaraṃ samāpayet* |sā ca syād rājadhānī apareṇa
samayena riddhā ca sphītā ca kṣemā ca subhikṣā cākīrṇabahujanamanuṣyā ca ||evam evādhigato
me bhikṣavaḥ purāṇo mārgaḥ purāṇaṃ vartma purāṇaṃ paṭumaṃ pūrvakair ṛṣibhir yātānuyātaṃ
|

katamo ’sau bhikṣavaḥ purāṇo mārgaḥ purāṇaṃ vartma purāṇaṃ paṭumaṃ pūrvakair ṛṣibhir yātānuyātaṃ
yad utāryāṣṭāṅgo mārgaḥ tadyathā samyagdṛṣṭiḥ samyaksaṃkalpaḥ samyagvāk* samyakkarmāntaḥ
samyagājīvaḥ samyagvyāyāmaḥ samyaksmṛtiḥ samyaksamādhir ayam asau bhikṣavaḥ purāṇo mārgaḥ
purāṇaṃ vartma purāṇaṃ paṭumaṃ pūrvakair ṛṣibhir yātānuyātaṃ |

so ’haṃ tam anugatavān* so ’haṃ tam anugacchaṃ jarāmaraṇam adrākṣaṃ jarāmaraṇasamudayaṃ jarāmaraṇanirodhaṃ
jarāmaraṇanirodhagāminīṃ ca pratipadam adrākṣaṃ |jātiṃ bhavam upādānaṃ tṛṣṇāṃ
vedanāṃ sparśaṃ ṣaḍāyatanaṃ nāmarūpaṃ vijñānaṃ saṃskārān adrākṣaṃ saṃskārasamudayaṃ saṃskāranirodhaṃ
saṃskāranirodhagāminīṃ pratipadam adrākṣaṃ |so ’ham imān dharmāṃ svayam abhijñayābhisaṃbuddhya
bhikṣūṇām ārocayāmi bhikṣuṇīnām upāsakānām upāsikānām anyeṣāṃ ca śramaṇabrāhmaṇacarakaparivrājakānām*
|

tatra bhikṣur api samyakpratipadyamāna ārādhako bhavaty ārādhayati nyāyyaṃ dharmaṃ kuśalaṃ |bhikṣuṇyupāsakopāsikās
samyakpratipadyamānā ārādhikā bhavaṃty ārādhayanti nyāyyaṃ dharmaṃ
kuśalaṃ |evam idaṃ brahmacaryaṃ vaistārikaṃ bāhujanyaṃ pṛthubhūtaṃ yāvad devamanuṣyebhyas
samyaksuprakāśitaṃ |

tato ’vasāne pariṇāmitaṃ |yānīha bhūtāni samāgatāni sthitāni bhūmāv athavāntarikṣe ||kurvantu
maitrīṃ satataṃ prajāsu divā ca rātrau ca carantu dharmam iti ||

sarvais taiḥ sahasatyābhisamayād anāgāmiphalaṃ prāptaṃ | riddhiś cābhinirhṛtā |subhāṣitaṃ subhāṣitam
iti sarvair nādo muktaḥtatas tayā devatayā riddhyabhisaṃskārāḥ pratiprasrabdhāḥ parasparaṃ
draṣṭum ārabdhāḥte ’nyonyaṃ kathayanti | bhos tvam ihāgatas tvam apy āgataḥ āgato
’haṃ śobhanaṃ iti |

te labdhodayā labdhasaṃbhārāḥ kathayanti labhemahi vayaṃ bhadanta svākhyāte dharmavinaye pravrajyām
upasaṃpadaṃ bhikṣubhāvaṃ carema vayaṃ bhagavato ’ntike brahmacaryam iti |

sa smitapūrvaṃgamaḥ kathayati sādhu sādhv āyuṣmanta udāro va unmadgu kalyāṇaṃ pratibhānamuktaṃ
ca bhagavatā paṃcānuśaṃsāṃ saṃpaśyatā paṇḍitena alam eva pravrajyādhimuktena bhavituṃ |
katamān paṃca |

āveṇiko me svārtho ’nuprāpto bhaviṣyatīti saṃpaśyatā paṇḍitena alam eva pravrajyādhimuktena
bhavituṃ |

yeṣām ahaṃ dāsaḥ preṣyo nirdeśyo bhujiṣyo nayenakāmaṃgamas teṣāṃ pūjyaś ca bhaviṣyāmi praśaṃsyaś
ceti saṃpaśyatā paṇḍitena alam eva pravrajyādhimuktena bhavituṃ |

anuttaraṃ vā yogakṣemaṃ nirvāṇam anuprāpsyāmīti saṃpaśyatā paṇḍitena alam eva pravrajyādhimuktena
bhavituṃ |

anuttaraṃ vā yogakṣemaṃ nirvāṇam anuprāpnuvanta āpannakasya me sato deveṣūpapattir bhaviṣyatīti
saṃpaśyatā paṇḍitena alam eva pravrajyādhimuktena bhavituṃ |

anekaparyāyeṇa pravrajyā varṇitā buddhaiś ca buddhaśrāvakaiś ca sadbhiḥ samyaggatais satpuruṣair
iti saṃpaśyatā paṇḍitena alam eva pravrajyādhimuktena bhavituṃ |

tat kiṃ bhagavato ’ntike pravrajatha āhosvin mameti |te kathayanti | bhagavataḥāyuṣmān saṃgharakṣitaḥ
kathayati | yady evam āgacchata bhagavatsakāśaṃ gacchāmaḥte kathayanti bhadanta
saṃgharakṣita kim asmadīyayā riddhyā gacchāmaḥ āhosvit tvadīyayeti |śrutvā āyuṣmān saṃgharakṣito
vyathitaḥ sa saṃlakṣayaty ebhir madīyenānubhāvenaivaṃvidhā guṇagaṇā adhigatāḥ ahaṃ
nāma kolopamaḥ saṃvṛttaḥsa hīnadīnavadanaḥ kathayati tiṣṭhantu tāvad āyuṣmanto muhūrtaṃ me
kiṃcit karaṇīyam astītiso ’nyatarad vṛkṣamūlam upaniśṛtya niṣaṇṇaḥ paryaṅkam ābhujya ṛjuṃ
kāyaṃ praṇidhāya pratimukhāṃ smṛtim upasthāpya |

uktaṃ hi bhagavatā | paṃcānuśaṃsā bāhuśrutye katame paṃca |dhātukuśalo bhavaty āyatanakuśalaḥ
pratītyasamutpādakuśalaḥ sthānāsthānakuśalaḥ aparapratibaddhā cāsyāvavādānuśāsanī bhavatīti
|

tenodyacchamānena ghaṭamānena vyāyacchamānena sarvakleśaprahāṇād arhatvaṃ sākṣātkṛtamarhaṃ saṃvṛttaḥ
traidhātukavītarāgaḥ samaloṣṭakāñcanaḥ ākāśapāṇitalasamacitto vāsīcandanakalpo ’vidyāvidāritāṇḍakośo
vidyābhijñāpratisaṃvitprāpto bhavalābhalobhasatkāraparāṅmukhaḥ sendropendrāṇāṃ
devānāṃ pūjyo mānyo ’bhivādyaś ca saṃvṛttaḥ |

tena te ’bhihitā gṛhṇantu bhavanto madīyaṃ cīvarakarṇakaṃ māmikayā riddhyā gacchāma iti |te
tasya cīvarakarṇake lagnāḥtata āyuṣmān saṃgharakṣito vitatapakṣa iva haṃsarāja riddhyā upari
vihāyasā prakrāntaḥ

yāvat tāni paṃca vaṇikchatāni bhāṇḍaṃ pratiśāmayanti sa tair dṛṣṭas te kathayantiārya saṃgharakṣita
svāgatam* | āgatas tvam āgato ’ham* kutra gacchasisa kathayati bhagavatsakāśam imāni
paṃca kulaputraśatāny ākāṃkṣanti svākhyāte dharmavinaye pravrajyām upasaṃpadaṃ bhikṣubhāvam
iti |te kathayanty ārya saṃgharakṣita vayam api pravrajiṣyāmaḥ avatarasva tāvad yāvad
bhāṇḍaṃ pratiśāmayāma iti |āyuṣmān saṃgharakṣito ’vatīrṇaḥ tair bhāṇḍaṃ pratiśāmitaṃ |tatas
tat kulaputrasahasram ādāya yena bhagavāṃs tenopasaṃkrāntaḥ |

tena khalu samayena bhagavān anekaśatāyāṃ bhikṣuparṣadi purastān niṣaṇṇo dharmaṃ deśayati |adrākṣīd
bhagavān āyuṣmantaṃ saṃgharakṣitaṃ dūrād eva saprābhṛtam āgacchantaṃdṛṣṭvā ca punar
bhikṣūn āmantrayate sma | paśyatha yūyaṃ bhikṣavaḥ saṃgharakṣitaṃ bhikṣuṃ dūrād evāgacchantaṃ
|evaṃ bhadantaiṣa bhikṣavaḥ saṃgharakṣito bhikṣuḥ saprābhṛtam āgacchati |nāsti tathāgatasyānyad
evaṃvidhaṃ prābhṛtaṃ yathā vaineyaprābhṛtaṃ |

athāyuṣmān saṅgharakṣito yena bhagavāṃs tenopasaṃkrāntaḥ upasaṃkramya bhagavataḥ pādau śirasā
vanditvaikānte niṣaṇṇaḥekāntaniṣaṇṇa āyuṣmān saṃgharakṣito bhagavantam idam avocadidaṃ bhadanta
kulaputrasahasram ākāṃkṣati svākhyāte dharmavinaye pravrajyām upasaṃpadaṃ bhikṣubhāvaṃ
tad bhagavān pravrājayatūpasaṃpādayatu anukaṃpām upādāyeti |bhagavatā ehibhikṣukayā ābhāṣitāḥ
| eta bhikṣavaś carata brahmacaryam iti |bhagavato vācāvasānasamaye samanantaram
eva muṇḍās saṃvṛttāḥ saṃghāṭīprāvṛtāḥ saptāhāvaropitakeśaśmaśrvaḥ pātrakarakavyagrahastā varṣaśatopasampannasya
bhikṣor īryāpathenāvasthitāḥ |

ehīti coktāś ca tathāgatena muṇḍāś ca sāṃghāṭiparītadehāḥsadyaḥ praśāntendriyā eva tasthur nepacchitā
buddhamanorathena |

tato bhagavatā teṣām avavādo dattaḥtair udyacchamānair ghaṭamānair vyāyacchamānais sarvakleśaprahāṇād
arhatvaṃ sākṣātkṛtam arhantas saṃvṛttāḥ traidhātukavītarāgāḥ samaloṣṭakāñcanāḥ ākāśapāṇitalasamacittāḥ
vāsīcandanakalpāḥ vidyāvidāritāṇḍakośāḥ vidyābhijñāpratisaṃvitprāptāḥ
bhavalābhalobhasatkāraparāṅmukhāḥ sendropendrāṇāṃ devānāṃ pūjyā mānyābhivādyāś ca saṃvṛttāḥ

tata āyuṣmān saṃgharakṣito buddhaṃ bhagavantaṃ pṛcchati ||ihāhaṃ bhadanta satvān adrākṣaṃ kuḍyākārāṃ
stambhākārāṃ vṛkṣākārāṃ patrākārāṃ puṣpākārāṃ phalākārāṃ rajjvākārāṃ saṃmārjanyākārāṃ
khaṭvākārān 2 ulūkhalākārāṃ sthālyākārāṃ madhye cchinnān tantunā dhāryamāṇāṃ āgacchantaḥ
kin tair bhadanta karma kṛtaṃ yasya karmaṇo vipākena evaṃvidhāḥ saṃvṛttā iti |bhagavān
āha | tair eva saṃgharakṣita satvaiḥ karmāṇi kṛtāny upacitāni labdhasaṃbhārāṇi pariṇatapratyayāny
oghavat pratyupasthitāny avaśyabhāvīni taiḥ karmāṇi kṛtāny upacitāni ko ’nyaḥ pratyanubhaviṣyati
|na bhikṣavaḥ karmāṇi kṛtāny upacitāni bāhye pṛthivīdhātau vipacyante nābdhātau
na tejodhātau na vāyudhātāv api tūpātteṣv eva skandhadhātvāyataneṣu karmāṇi kṛtāni vipacyante
śubhāny aśubhāni ca |

na praṇaśyanti karmāṇy api kalpaśatair api |sāmagrīṃ prāpya kālaṃ ca phalanti khalu dehinām*
||

bhūtapūrvaṃ bhikṣavo ’sminn eva bhadrake kalpe viṃśativarṣasahasrāyuṣi prajāyāṃ kāśyapo nāma
śāstā loka utpannaḥ tathāgato ’rhaṃ samyaksaṃbuddho vidyācaraṇasaṃpannaḥ sugato lokavid anuttaraḥ
puruṣadamyasārathiḥ śāstā devamanuṣyāṇāṃ buddho bhagavān* sa vārāṇasīnagarīm upaniśṛtya
viharati ṛṣivadane mṛgadāve | tasyaite śrāvakā āsaṃ bhikṣavaḥ śrāmaṇerakāḥ vaiyyāpṛtyakarāś
ca |

yāṃs tvaṃ saṃgharakṣita satvān adrākṣīḥ kuḍyākārāṃs te bhikṣavaḥ āsaṃs tais sāṃghikaṃ kuḍyaṃ
śleṣmaṇā nāśitaṃ te tasya karmaṇo vipākena kuḍyākārās saṃvṛttāḥ

yāṃs tvaṃ satvān adrākṣīs staṃbhākārāṃs te ’pi bhikṣavaḥ āsaṃs tais sāṃghikaṃ stambhaṃ śiṅghāṇakena
nāśitaṃ te stambhākārās saṃvṛttāḥ

yāṃs tvaṃ satvān adrākṣīḥ vṛkṣākārāṃ patrākārāṃ puṣpākārāṃ phalākārāṃs te ’pi bhikṣavaḥ āsaṃs
tair api sāṃghikāni vṛkṣapatrapuṣpaphalāni paudgalikaparibhogena paribhuktāni vṛkṣapatrapuṣpaphalākārās
saṃvṛttāḥ

yāṃs tvaṃ satvān adrākṣī rajjusaṃmārjanyākārāṃ | te ’pi bhikṣavaḥ āsaṃs tais sāṃghikā rajjvas
saṃmārjanyaś ca paudgalikaparibhogena paribhuktās te rajjvākārās saṃmārjanyākārāś ca saṃvṛttāḥ

yas tvaṃ satvān adrākṣīs taṭvakākārā śrāmaṇerakā āsīt*3 pānakavārikaḥ sa taṭvakaṃ4 nirmādayaty
āgantukāś ca bhikṣavo ’bhyāgatāḥ tair asau pṛṣṭaḥ śrāmaṇerādya saṃghasya pānakaṃ bhaviṣyatīti
|

sa mātsaryopahatacittaḥ kathayati na paśyatha mayā taṭvakaṃ5 nirmāditaṃ pītaṃ pānakam iti |

te vṛttaveleti nairāśyam āpannāḥ hīnadīnavadanāḥ prakrāntāḥ tena taṣvakākāras6 saṃvṛttaḥ

yas tvaṃ satvam adrākṣīd7 ulūkhalākāraṃ so ’pi bhikṣur āsīt tasya pātrakarma pratyupasthitaṃ
| tatra caikaś śrāmaṇerako ’rhaṃ mudravāre niyuktaḥ |sa tenoktaḥ śrāmaṇeraka dadasva me ulūkhale
stokaṃ khaleḥ kuṭṭayitveti |sa kathayati sthavira tiṣṭha tāvan muhūrtaṃ vyagro ’smi
paścād dāsyāmīti |sa saṃjātāmarṣas tīvreṇa paryavasthānena kathayati | śrāmaṇeraka yadi
mama kalpeta ulūkhalaṃ spraṣṭuṃ tavaivāham ulūkhale prakṣipya kuṭṭayeyaṃ prāg eva khaleḥ stokam
iti |sa śrāmaṇerakaḥ saṃlakṣayati | tīvraparyavasthānaparyavasthito ’yaṃ yady aham asmai
prativacanaṃ dadyāṃ bhūyasyā mātrayā prakopam āpatsyatīti |sa tūṣṇīm avasthitaḥ yadā
paryavasthānaṃ vigataṃ tadā upasaṃkramya kathayati | sthavira jānīṣe tvaṃ ko ’ham iti |sa
kathayati jāne | tvaṃ kāśyapasya samyaksaṃbuddhasya śāsane pravrajitaḥ śrāmaṇerakaḥ aham api
bhikṣuḥ sthaviraḥ | yady apy evaṃ tathāpi tu yan mayā pravrajitena karaṇīyaṃ tat kṛtaṃ
|kiṃ kṛtaṃ | kleśaprahāṇād arhatvaṃ |tvaṃ sakalabandhanabaddhaḥ ahaṃ sakalabandhananirmuktaḥ
|kharaṃ vākkarma niścāritaṃ atyayam atyayato deśayāpy evaitad eva karma tanutvaṃ parikṣayaṃ
paryādānaṃ gacched iti |tenātyayam atyayato deśitaṃ | tena ulūkhalākāraḥ saṃvṛttaḥ

yāṃs tvaṃ satvān adrākṣīs sthālyākārāṃs te kalpikārā āsaṃ bhikṣūṇām upasthāyakāḥ te bhaiṣajyaṃ
kvāthayanto bhikṣubhir apṛyam uktāḥ taiś cittaṃ pradūṣya tās sthālyo bhinnāḥ tena sthālyākārās
saṃvṛttāḥ |

yaṃ tvaṃ satvam adrākṣīḥ madhye cchinnaṃ tantunā dhāryamāṇaṃ gacchantaṃ |so ’pi bhikṣur āsīt*
lābhagrāhikaḥ tena mātsaryābhibhūtena lābhas saṃparivartitaḥyo vārṣikas sa haimantikaḥ pariṇāmito
yas tu haimantikaḥ sa vārṣikaḥ tasya karmaṇo vipākena madhye cchinnas tantunā dhāryate
| ||

bhikṣavas saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ |kiṃ bhadantāyuṣmatā
saṃgharakṣitena karma kṛtaṃ yasya karmaṇo vipākenāḍhye mahādhane mahābhoge kule jātaḥ
| arhatvaṃ ca sākṣātkṛtaṃ mahac ca satvakāryaṃ kṛtam iti |bhagavān āha | saṃgharakṣitena
bhikṣavaḥ karmāṇi kṛtāny upacitāni labdhasaṃbhārāṇi pariṇatapratyayāny oghavat pratyupasthitāny
avaśyabhāvīni saṃgharakṣitena bhikṣuṇaiva karmāṇi kṛtāny upacitāni ko ’nyaḥ pratyanubhaviṣyati
| na bhikṣavaḥ karmāṇi kṛtāny upacitāni bāhye pṛthivīdhātau vipacyante nābdhātau
na tejodhātau na vāyudhātāv api tūpātteṣv eva skandhadhātvāyataneṣu karmāṇi kṛtāni vipacyante
śubhāny aśubhāni ca | ||

na praṇaśyanti karmāṇy api kalpaśatair api |sāmagrīṃ prāpya kālaṃ ca phalaṃti khalu dehinām*
||

bhūtapūrvaṃ bhikṣavo ’sminn eva bhadrake kalpe viṃśativarṣasahasrāyuṣi prajāyāṃ kāśyapo nāma
śāstā loka utpannaḥ tathāgato ’rhaṃ samyaksaṃbuddho vidyācaraṇasampannaḥ sugato lokavid anuttaraḥ
puruṣadamyasārathiḥ śāstā devamanuṣyāṇāṃ buddho bhagavān* sa vārāṇasīnagarīm upaniśritya
viharati ṛṣivadane mṛgadāve |

tasyāyaṃ śāsane pravrajitaḥ āsīd vaiyyāpṛtyakaraḥ | paṃca cāsya sārdhaṃvihāriṇāṃ śatāny āsaṃsa
ca karvaṭakanivāsī janakāyaḥ bhūyasyā tasyaiva prasannaḥtena tatra yāvadāyur brahmacaryaṃ
caritaṃ na ca kaścid guṇagaṇo ’dhigataḥ

so ’pareṇa samayena glānas saṃvṛttaḥ sa upasthīyate mūlagaṇḍapatrapuṣpaphalabhaiṣajyair hīyata
eva na cāsya so vyādhir upaśamaṃ gacchati |sa maraṇakālasamaye praṇidhānaṃ kartum ārabdho
yan mayā bhagavati kāśyape samyaksaṃbuddhe yāvadāyur brahmacaryaṃ caritaṃ na ca kaścid
guṇagaṇo ’dhigataḥanenāhaṃ kuśalamūlena yo ’sau bhagavatā kāśyapena samyaksaṃbuddhenottaro
nāma māṇavo vyākṛto bhaviṣyasi tvaṃ māṇava varṣaśatāyuṣi prajāyāṃ śākyamunir nāma tathāgato
’rhaṃ samyaksaṃbuddha iti tasyāhaṃ śāsane pravrajya sarvakleśaprahāṇād arhatvaṃ sākṣātkuryām
iti |

tato ’sya sārdhaṃvihāriṇa upasaṃkrāntāḥ pṛcchaṃty asti upādhyāyena kaścit te guṇagaṇo ’dhigata
iti | sa kathayati neti |te pṛcchanti kiṃ praṇidhānaṃ kṛtam*sa kathayati idaṃ cedaṃ ceti
|te kathayanti vayam apy upādhyāyaṃ kalyāṇamitram āgamya tasyaiva bhagavataḥ śāsane pravrajya
sarvakleśaprahāṇād arhatvaṃ sākṣātkuryāma iti |

tatas tena karvaṭakanivāsinā janakāyena śrutam asāv ācāryo glāna iti |te ’py upasaṃkramya pṛcchanty
asti kaścid ācāryeṇa guṇagaṇo ’dhigata iti |sa kathayati neti |te kathayanti kiṃ praṇidhānaṃ
kṛtaṃtena samākhyātaṃ idaṃ cedaṃ ceti |te kathayanti vayam api ācāryaṃ kalyāṇamitram
āgamya tasyaiva bhagavataḥ śāsane pravrajya sarvakleśaprahāṇād arhatvaṃ sākṣātkuryāma
iti |

kiṃ manyadhve bhikṣavaḥ yo ’sau tena kālena tena samayena vaiyyāpṛtyakaro bhikṣur āsīd eṣa evāsau
saṃgharakṣito bhikṣuḥyāny asya paṃca sārdhaṃvihāriśatāny āsaṃ tāny eva tāni paṃca ṛṣiśatāni
|yo ’sau karvaṭakanivāsī janakāya etāny eva tāni paṃca vaṇikchatāni |

yad anena tatra vaiyyāpṛtyaṃ kṛtaṃ tasya karmaṇo vipākenāḍhye mahādhane mahābhoge kule pratyājātoyan
maraṇasamaye praṇidhānaṃ kṛtaṃ tena sarvakleśaprahāṇād arhatvaṃ sākṣātkṛtaṃ mahac
ca vaineyakāryaṃ kṛtamiti hi bhikṣava ekāntakṛṣṇānāṃ karmaṇām ekāntakṛṣṇo vipāka ekāntaśuklānām
ekāntaśuklo vyatimiśrāṇāṃ vyatimiśraḥtasmāt tarhi bhikṣava ekāntakṛṣṇāni karmāṇy apāsya
vyatimiśrāṇi ca ekāntaśukleṣv eva karmasv ābhogaḥ karaṇīya ity evaṃ vo bhikṣavaḥ śikṣitavyam*
|| ||

bhikṣavas saṃśayajātās sarvasaṃśayacchettāraṃ buddhaṃ bhagavantaṃ papracchuḥ |kutra bhadanta
nirmitena nāgakumāreṇa tatprathamataraṃ śraddhā pratilabdhā |bhagavān āha | asminn eva bhadrake
kalpe viṃśativarṣasahasrāyuṣi prajāyāṃ kāśyapo nāma śāstā loka udapādi tathāgato ’rhaṃ
samyaksaṃbuddho vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā
devamanuṣyāṇāṃ buddho bhagavān sa viṃśatibhikṣusahasraparivāro vārāṇasīṃ nagarīm upaniśṛya
viharati ṛṣivadane mṛgadāve |

sa evaṃ śrāvakāṇāṃ dharmaṃ deśayati etāni bhikṣavo ’raṇyāni vṛkṣamūlāni śūnyāgārāṇi parvatakandaragiriguhāpalālapuṃjābhyavakāśaśmaśānavanaprasthāni
prāntāni śayanāsanāni dhyāyata bhikṣavo
mā pramādyata mā paścād vipratisāriṇo bhaviṣyatha : asmākam iyam anuśāsanam iti |tatra
kecid bhikṣavaḥ sumerupariṣaṇḍāyāṃ dhyāyanti | kecin mandākinyāḥ puṣkariṇyās tīre kecid
anavatapte mahāsarasi kecit saptasu kāṃcanamayeṣu parvateṣu | kecit tāsu tāsu grāmanigamarājarāṣṭradhānīṣu
|yāvad anyatamo ’cirajātako nāgakumāras suparṇinā pakṣirājena sumerupariṣaṇḍāyāṃ
upariṣṭād apahṛyaṃ tena bhikṣavo dhyānayogam anuyuktāś śānteneryāpathena dṛṣṭāḥtato
’sya cittam abhiprasannaṃsa prasādajātaś cittam utpādayati | muktā ete mahātmāna evaṃvidhād
duḥkhaviśeṣād iti |sa teṣu cittam abhiprasādya kālagato vārāṇasyām anyatamasmiṃ ṣaṭkarmanirate
brāhmaṇakule pratyājātaḥ yāvad unnīto vardhito mahān saṃvṛttaḥ

so ’pareṇa samayena bhagavataḥ kāśyapasya samyaksaṃbuddhasya śāsane pravrajitaḥ tenodyacchamānena
ghaṭamānena vyāyacchamānena sarvakleśaprahāṇād arhatvaṃ sākṣātkṛtamarhan saṃvṛttaḥ traidhātukavītarāgaḥ
samaloṣṭakāñcanaḥ ākāśapāṇitalasamacitto vāsīcandanakalpo ’vidyāvidāritāṇḍakośo
vidyābhijñāpratisaṃvitprāpto bhavalābhalobhasatkāraparāṅmukhaḥ sendropendrāṇāṃ devānāṃ
pūjyo mānyo ’bhivādyaś ca saṃvṛttaḥsamanvāharati | kuto ’haṃ cyutaḥ kutropapannaḥ kena
karmaṇeti |sa paśyati tiryagbhyaś cyuto manuṣyeṣūpapannaḥ mahāśrāvakeṣu cittam abhiprasādya
iti |sa mātāpitarau samanvāharati | kutra me mātāpitarāv iti yāvat paśyati nāgabhavane
nāgayonyāṃ rudantau tiṣṭhataḥsa riddhyā tatra gatvā praṣṭum ārabdhaḥ amba tāta kimarthaṃ
rudyate |tau kathayata āryācirajātako ’smākaṃ nāgakumāras suparṇinā pakṣirājenāpahṛto na
jñāyate kvāsāv iti |sa kathayaty aṃba tāta aham evāsau cyutaḥ kālagataḥ ṣaṭkarmanirate brāhmaṇakule
pratyājātaḥ kāśyapasya samyaksaṃbuddhasya śāsane pravrajya sarvakleśaprahāṇād arhatvaṃ
sākṣātkṛtaṃ |ārya āścaryam etad adbhutaṃ tādṛśo ’sau duṣṭa āsīd yasya vayaṃ sugatim
api na saṃbhāvayāmaḥ prāg evārhatvaṃ evaṃvidhās tvayā guṇagaṇā adhigatāḥ adhigatāḥārya tvaṃ
piṇḍakenārthī vayam api puṇyena ihaiva tvam āgatya divase divase bhaktakṛtyaṃ kṛtvā gaccheti
|tenādhivāsitam* sa nāgabhavane divyāṃ sudhāṃ paribhujya paribhujya prakrāmati |

tasya sārdhaṃvihārī śrāmaṇeraka āsīt* sa bhikṣubhir uktaḥ śrāmaṇeraka ayaṃ tavopādhyāyaḥ kutra
bhuktvā āgacchati |sa kathayati na jāne |te kathayanti nāgabhavane divyāṃ sudhāṃ paribhujya
paribhujyāgacchati tvaṃ kasmān na gacchasīti |sa kathayati maharddhiko ’sau mahānubhāvo
yena gacchaty ahaṃ kathaṃ gacchāmīti |te kathayanti | yadāyaṃ riddhyā gacchati tadā tvam
asya cīvarakarṇakaṃ grahīṣyasīti |sa kathayati mā pateyaṃ |bhadramukha yadi sumeruḥ parvatarājas
tasya cīvarakarṇake nibadhyeta so ’pi na patet prāg eva tvam iti |sa taiḥ protsāhito
yatra sthāne sa riddhyā antardhīyate tatra gatvāvasthitaḥ sa cāntardhīyate | tena cīvarakarṇakaṃ
gṛhītaṃ | tāv upari vihāyasā prakrāntau |yāvan nāgair dṛṣṭvā tayor arthe dve āsane
prajñapte dvau maṇḍalakau saṃmṛṣṭau |sa saṃlakṣayati kasyārthe idam aparam āsanaṃ prajñaptaṃ
maṇḍalakaś ca saṃmṛṣṭas sa pṛṣṭhato vyavalokayitum ārabdho yāvat paśyati taṃ śrāmaṇerakaṃ
sa kathayati putra tvam apy āgataḥ upādhyāya āgataḥ śobhanam* |

nāgās saṃlakṣayanti | ayam āryo maharddhiko mahānubhāvaḥ śakṣyate divyāṃ sudhāṃ jarayituṃ ayam
anyo na śakṣyate asya prākṛtāhāro deya iti |tair ekasya divyā sudhā dattā | śrāmaṇerasya
prākṛtāhāraḥ

sa śrāmaṇerakas tasya pātragrāhakas tenopādhyāyasantakaṃ pātraṃ gṛhītaṃ |tasmiṃ odanasitthako
lagnas tenāsau śrāmaṇerakena mukhe prakṣipta āsvādayati divyāṃ sudhāṃ |sa saṃlakṣayati nāgā
matsariṇaḥ ekatra niṣaṇṇayor ekasya divyā sudhā dattā śrāmaṇerasya prākṛtam āhāraṃ

tatas tena saṃjātāmarṣeṇa mithyāpraṇidhānaṃ kṛtaṃ | yan mayā bhagavati kāśyape samyaksaṃbuddhe
anuttare dakṣiṇīye brahmacaryaṃ caritaṃ anenāhaṃ kuśalamūlena etan nāgam asmān nāgabhavanāc
cyāvayitvā atraivopapadyeyam iti |

atyudīrṇaparipūrṇāni karmāṇi śarīrasya nidhanaṃ nopekṣante |tasya dṛṣṭa eva dharme ubhābhyāṃ
pāṇibhyāṃ jalaṃ syanditum ārabdhaṃ |nāgasyāpi śiro rujā bādhitum ārabdhā |tena saṃlakṣitaṃ
| sa kathayaty ārya anena śrāmaṇerakena naśobhanaṃ cittam utpāditaṃ nivartayatv enam iti
|sa taṃ śrāmaṇerakam idam avocat* putra apāyā hy ete naśobhanaṃ cittam utpāditaṃ nivartaya
iti |

sa gāthāṃ bhāṣate ||dūrībhūtam idaṃ cittaṃ na śaknomi nivartituṃ |iha sthasyaiva me yasmāt pāṇibhyāṃ
syandate jalam iti ||

sa taṃ nāgaṃ tasmāt sthānāc cyāvayitvā tatraivopapannaḥ tatra bhikṣavas tena nāgakumāreṇa śraddhā
pratilabdhā || ||

buddho bhagavāñ cchrāvastyāṃ viharati jetavane ’nāthapiṇḍadasyārāme |yāvad anyatamo tīrthyo
jetavanaṃ gataḥ tatra tena dṛṣṭā śobhanā āsanaprajñaptiḥ kṛtā praṇītaṃ cānnapānam upānvāhṛtam*sa
saṃlakṣayati śobhanaḥ śramaṇaśākyaputrīyāṇām āmiṣasaṃbhogo ’smākan tu śobhano dharmasaṃbhogaḥ
tad eṣāṃ madhye pravrajāmīti | iha me āmiṣasaṃbhogas tatra dharmasaṃbhoga iti |sa
bhikṣos sakāśam upasaṃkrānta ārya icchāmi pravrajituṃ |sa tena pravrājitopasaṃpāditaḥ |

tīrthyānāṃ poṣadhaś cāturdaśiko bhikṣūṇāṃ ca pāṃcadaśikaḥ sa caturdaśyāṃ tīrthikānām antike
poṣadhaṃ pratyanubhavati paṃcadaśyāṃ bhikṣūṇāṃ |yāvad apareṇa samayena ūnarātrīpatitaṃ bhikṣūṇām
api cāturdaśikaḥ poṣadho jātaḥ tasya saṃśaya utpannaḥ kiṃ tatra gacchāmi āhosvid ihaiva
poṣadhaṃ pratyanubhavāmīti |tasya buddhir utpannā | amī śramaṇāś śākyaputrīyāḥ sūratās
sukhasaṃvāsāḥ mama sabrahmacāriṇo duḥśīlo duḥkhasaṃvāsāḥ sacen na gamiṣyāmi sthānam etad
vidyate yac chalākā me pātayiṣyanti phalakaṃ saṃparivartayiṣyanti khoraṃ nikubjayiṣyanti
sabrahmacārimadhyād uddhariṣyantīti sa tīrthyānāṃ madhye gataḥyāvad upadhivāriko vṛddhānte
sthitaḥ bhikṣūṃ samanuyuṃkte | taṃ na paśyati | sa praṣṭum ārabdhaḥāyuṣmanta evaṃnāmā kaścid
bhikṣur āgataḥ chando vāsyānītaḥ te kathayanti nāstīti |uktaṃ bhagavatā | caturdiśaṃ vyavalokya
poṣadhaḥ kartavya iti | tair bhikṣubhiś caturdiśaṃ vyavalokya poṣadhaḥ kṛtaḥ

tataḥ paścād dvitīye divase sa bhikṣur āgataḥ sa bhikṣubhir uktaḥ āyuṣmaṃ kutas tvam āgataḥ
sa kathayati sabrahmacāriṇām antikāt*ke tava sabrahmacāriṇaḥ tīrthyāḥ mama yuṣmākam antike
āmiṣasaṃbhogas teṣām antike dharmasaṃbhoga iti ||etat prakaraṇaṃ bhikṣavo bhagavata ārocayanti
| tatra bhagavān bhikṣūn āmantrayate sma |tīrthikāvakrāntako ’yaṃ pudgalo nāśayata yūyaṃ
bhikṣavas tīrthikāvakrāntakaṃ pudgalam asmād dharmavinayād aprarohaṇadharmā bhikṣavas
tīrthikāvakrāntakaḥ pudgalo ’smin dharmavinaye |tasmāt tarhi bhikṣavo yasya kasyacit pravrajyāpekṣa
upasaṃkrāmati sa tena praṣṭavyo māsi tīrthikāvakrāntaka iti apṛṣṭvā pravrājayati
sātisāro bhavati || ||

āyuṣmān upālī buddhaṃ bhagavantaṃ pṛcchati yad uktaṃ bhadanta bhagavatā tīrthikāvakrāntakaḥ
pudgalo nāśanārha iti |kiyatā bhadanta tīrthikāvakrāntakaḥ pudgalo nāśanārhaḥ yataś copāliṃ
tīrthya imaṃ dhvajaṃ dhārayati tāṃ ca dṛṣṭiṃ rocayate | tatra cāruṇam udgamayati iyatā tīrthikāvakrāntakaḥ
pudgalo nāśanārhaḥ || ||

śrāvastyān nidānam* ||

śrāvastyām anyatamo gṛhapatis tena sadṛśāt kulāt kaḍatram ānītaṃ sa tayā sārdhaṃ krīḍati ramate
paricārayati |tasya krīḍato ramamāṇasya paricārayataḥ putro jātaḥ sa patnīm āmantrayate
|bhadre jāto ’smākaṃ ṛṇaharo dhanaharaḥ gacchāmy ahaṃ paṇyam ādāya deśāntaraṃ |sā kathayaty
āryaputra evaṃ kuru |sa paṇyam ādāya deśāntaraṃ gataḥ tatraivānayena vyasanam āpannaḥtayāpy
asau putro jñātibalena hastabalena āpāyito poṣitaḥ saṃvardhitaḥso ’pareṇa samayena vayasyakena
sārdham anyatamasya gṛhasamīpe gacchati |tasmiṃ gṛhe dārikāvatiṣṭhati tayā tasyopari
sragdāmaṃ kṣiptaṃ | tena sā dṛṣṭāvayasyakenābhihitaḥ vayasya mā tvam asmiṃ gṛhe kṛtasaṃketaḥsa
kathayaty āma kṛtasaṃketo ’haṃ |sa kathayati vayasya viṣamam etad gṛhaṃ mā pravekṣyasi
mā anayena vyasanam āpatsyāma iti |sa tena sakalaṃ divasaṃ bhrāmayitvā mātus sakāśaṃ
nītaḥamba ayaṃ te putro amuṣmiṃ gṛhe kṛtasaṃketaḥ mayā kṛtsnaṃ divasaṃ rakṣitas tvam idānīṃ
rātriṃ rakṣasva viṣamaṃ tad gṛhaṃ mā pravekṣyati mā anayena vyasanam āpatsyata iti |sā
kathayati putra śobhanaṃ te kṛtaṃ yad asmākam ārocitam*

tayā tasya avavarake śayyā prajñaptā | dvau karparakau praveśitau pānīyaṃ ca mṛttikāṃ ca tasminn
avavarake praveśayitvā ātmano dvāre khaṭvāṃ prajñapayitvā śayitā |sa kathayati amba dvāraṃ
dehi | putra kasyārthe | prasrāvaṃ kariṣyāmi |sā kathayati putra atraiva mayā karparakaḥ
praveśitas tatra prasrāvaṃ kuru |sa muhūrtaṃ sthitvā kathayati | amba dvāraṃ prayaccha
| kasyārthe | uccārabhūmiṃ gamiṣyāmi |sā kathayati putra atraiva mayā karparako mṛttikā
pānīyaṃ ca praveśitam atraivoccāraṃ kuru |sa punar api muhūrtaṃ sthitvā kathayati amba dvāram
anuprayaccha |sā kathayati putra kim ahaṃ na jāne yatra tvaṃ gantukāmaḥ na śakyaṃ mayā
dvāraṃ dātuṃ |amba ahaṃ te praghātayiṣye |sā kathayati putra śreyo ’haṃ mṛtikā na tv evāhaṃ
putravadhaṃ paśyāmi | kāmāṃ khalu pratisevamānasya nāsti kiṃcit pāpakaṃ karmākaraṇīyam
iti |tena nirghṛṇahṛdayena tyaktaparalokena utkośam asiṃ kṛtvā tasyā utkṛttamūlaṃ śiraḥ kṛtvā
pṛthivyāṃ nipātitaṃ |sa tāṃ praghātya gataḥ pāpakārī satvo vepatesa tayā dārikayābhihita
āryaputra mā bhair nāsty atra kaścid dārikādvitīyā |sa saṃlakṣayaty ārocayiṣyāmy asyāḥ
priyo bhaviṣyāmi |sa kathayati bhadre mayā tvadarthe mātā praghātitā |sā kathayati | kiṃ dhātrī
āhosvij janitrī |sa kathayati janitrī |sā saṃlakṣayati yo nāma guṇānām anabhijño bhūtvā
mātaraṃ praghātayati yadā mamāntike prakopaṃ janayiṣyati kā me samavasthā bhaviṣyati |sā
kathayaty āryaputra tiṣṭha tāvad uparimaṃ talakam abhiruhyāgacchāmisa kathayaty evaṃ kuru
|tayā uparimaṃ talakam adhiruhya coraś cora iti śabdaḥ kṛtaḥsa bhīto bhayena niṣpalāyitaḥ
ātmīyaṃ gṛhaṃ gatvā dvāramūle ’siṃ prakṣipya ayaṃ sa coraḥ mātaraṃ me praghātya niṣpalāyita
iti | sa tāṃ mātaraṃ satkārya gataḥ

pāpakarmakārī satvo dhṛtiṃ na labhate sa tāni tāni tīrthāni tapovanāni gatvā papraccha |bhavantaḥ
kiṃ karma kriyeta yena pāpakaṃ karma kṣayaṃ gacchet*tatra kaścit kathayati agniṃ praviśa
|kaścit kathayati prapāte prapata |kaścit kathayaty udake |kaścit kathayati rajjvāvabaddhvā
mriyetisarve te maraṇopāyaṃ darśayanti |na ca kaścin niḥsaraṇopāyaṃ |

so ’pareṇa samayena jetavanaṃ gataḥ sa tatra paśyati bhikṣuṃ svādhyāyaṃ kurvantaṃ |

yasya pāpakṛtaṃ karma kuśalena pithīyate |so ’sminn ābhāsate loke mukto ’bhrād iva candramā
iti |

sa saṃlakṣayati || śakyaṃ pāpakarma pithātuṃ no tu kṣapayituṃ eṣāṃ madhye pravrajāmi kṣapayiṣyāmīti
|sa bhikṣos sakāśam upasaṃkrāntaḥ ārya pravrajitum icchāmi |sa tena pravrājita upasaṃpāditaḥ
| so ’tyartham ārabdhavīryas paṭhitum ārabdhaḥtena paṭhatā svādhyāyatā trīṇi piṭakāny
adhītāni tṛpiṭas saṃvṛttaḥ dhārmakathiko yuktamuktapratibhānaḥsa bhikṣubhir uktaḥ āyuṣmaṃ
kiṃ tvam anena vīryeṇa prārthayase |sa kathayati pāpaṃ karma kṣapayāmi |kiṃ tvayā pāpaṃ
karma kṛtaṃ |mātā praghātitā | kiṃ dhātrī āhosvij jananī |sa kathayati jananī |etat prakaraṇaṃ
bhikṣavo bhagavata ārocayanti |

tatra bhagavān bhikṣūn āmantrayate sma | nāśayata yūyaṃ bhikṣavo mātṛghātakaṃ pudgalam asmād
dharmavinayāt* aprarohaṇadharmā bhikṣavo mātṛghātakaḥ pudgalo ’smin dharmavinaye |tasmāt
tarhi bhikṣavaḥ yasya kasyacit pravrajyāpekṣa upasaṃkrāmati sa tena praṣṭavyo māsi mātṛghātaka
iti |apṛṣṭvā pravrājayati sātisāro bhavati ||

sa saṃlakṣayati kim idānīm avapravrajiṣyāmi pratyantaṃ gacchāmīti |tena pratyantaṃ gatvānyatamo
gṛhapatir anvāvartitaḥ tenābhiprasannena tam uddiśya vihāraḥ kārita iti |sa nānādigdeśanivāsibhir
bhikṣubhir āvāsitaḥ tasya cāvavādena prabhūtair arhatvaṃ sākṣātkṛtam* ||

so ’pareṇa samayena glānas saṃvṛttaḥ sa mūlagaṇḍapatrapuṣpaphalabhaiṣajyair upasthīyamāno hīyata
eva |tena sārdhaṃvihāriṇo uktāḥ | āyuṣmanto jentākaṃ me uddiśya kuruta | tais tam uddiśya
jentākaḥ kṛtaḥ ||

sarve kṣayāntā nicayāḥ patanāntās samucchrayāḥsaṃyogā viprayogāntā maraṇāntaṃ hi jīvitam iti
||cyutaḥ kālagataḥ avīcau mahānarake upapannaḥ

tasya sārdhaṃvihārī arhāṃ samanvāhartuṃ pravṛttaḥ kutra me upādhyāya upapanna iti |sa devāṃ
vyavalokayitum ārabdho na paśyati manuṣyāṃs tiryaṃca pretāṃs tatrāpi na paśyati |yāvan narakāṃ
vyavalokayitum ārabdho paśyaty avīcau mahānarake upapannaḥsa saṃlakṣayaty upādhyāyaś
śīlavān bahuśruto dharmeṇa parṣadā saṃgṛhītā |kiṃ tena karma kṛtaṃ yenāvīcau mahānarake upapanna
iti sa samanvāhartuṃ pravṛtto yāvat paśyati mātṛghātaka iti |so ’py āvīcikai raśmibhis
spṛṣṭaḥ sa kathayati atitīkṣṇo ’yaṃ jentāke ’gnisantāpa iti |tato narakapālena mudgareṇa
śirasi prahāraṃ datvā ukto mandabhāgya kutas te ’tra jentāko ’vīcir ayaṃ mahānarakaḥ |sa
mudgarābhihataḥ kuśalacittaḥ kālagataś cāturmahārājakāyikeṣu deveṣūpapannaḥ |

dharmatā khalu devaputrasya vā devakanyāyā vā aciropapannasya trīṇi cittāny utpadyante |kutaś
cyutaḥ kutropapannaḥ kena karmaṇeti sa paśyati narakebhyaś cyutaḥ cāturmahārājikeṣu deveṣūpapannaḥ
saṃghe jentākasnātraṃ kṛtvetyatha narakapūrviṇo devaputrasyaitad abhavan na mama
pratirūpaṃ syād yad ahaṃ paryuṣitaparivāso bhagavantaṃ darśanāyopasaṃkrameyaṃ yanv aham
aparyuṣitaparivāsa eva bhagavantaṃ darśanāyopasaṃkrameyam iti |atha narakapūrvī devaputraś
calavimalakuṇḍaladharo hārārdhahāravibhūṣitagātro divyānām utpalapadmakumudapuṇḍarīkamāndārakāṇāṃ
puṣpāṇām utsaṃgaṃ pūrayitvā atikrāntavarṇo atikrāntāyāṃ rātryāṃ yena bhagavāṃs tenopasaṃkrāntaḥ
upasaṃkramya bhagavantaṃ puṣpair avakīrya bhagavataḥ pādau śirasā vanditvaikānte
niṣaṇṇaḥ apīdānīṃ narakapūrviṇo devaputrasyānubhāvena sarvā kūṭāgāraśālā udāreṇāvabhāsena
sphuṭābhūt* |

tato bhagavatā narakapūrviṇo devaputrasyāśayānuśayaṃ dhātuṃ prakṛtiṃ ca jñātvā tādṛśī caturāryasatyasaṃprativedhikī
dharmadeśanā kṛtā yāṃ śrutvā narakapūrviṇā devaputreṇa tasminn evāsane
niṣaṇṇena viṃśatiśikharasamudgataṃ satkāyadṛṣṭiśailaṃ jñānavajreṇa bhittvā srotāpattiphalaṃ
sākṣātkṛtaṃ |sa dṛṣṭasatyas trir udānam udānayati | idam asmākaṃ bhadanta na mātrā
kṛtaṃ na pitrā na rājñā na devatābhir na pūrvapretair na śramaṇabrāhmaṇair neṣṭena svajanabandhuvargeṇa
yad bhagavatāsmākaṃ kṛtam ucchoṣitā rudhirāsrusamudrā laṃghitā asthiparvatāḥ
pihitāny apāyadvārāṇi vivṛtāni svargamokṣadvārāṇi uddhṛto narakatiryakpretebhyaḥ pādaḥ pratiṣṭhāpito
devamanuṣyeṣv

āha ca || tavānubhāvāt pihitas sughoro hy apāyamārgo bahudoṣayuktaḥapāvṛtā svargagatis supuṇyā
nirvāṇamārgaś ca mayopalabdhaḥ

tvadāśrayāc cāptaṃ apetadoṣaṃ mayādya śuddhaṃ suviśuddha cakṣuḥprāptaṃ ca śāntaṃ padam āryakāntaṃ
tīrṇaś ca duḥkhārṇavapāram asmi |

jagati daityanarāmarapūjitaṃ vigatajanmajarāmaraṇāmayaṃ |bhavasahasrasudurlabhadarśanaṃ saphalam
adya mune tava darśanam* ||

avanamya tataḥ pralambahāraś caraṇau dvāv abhivandya jātaharṣaḥpraṇipatya ca dakṣiṇaṃ jitāriṃ
suralokābhimukho divaṃ jagāma |

atha narakapūrvī devaputro vaṇig iva labdhalābhaḥ sasyasampanna iva kārṣakaḥ śūra iva vijitasaṃgrāmaḥ
sarvarogaparimukta ivāturo yayā vibhūtyā bhagavatsakāśam āgataḥ tayaiva vibhūtyā
svabhavanaṃ gataḥ

tasya sārdhaṃvihārī saṃghasthaviro ’rhaṃ bhaktāgre niṣaṇṇo ’nyaś cāsya sārdhaṃvihārī saṃghe
pānīyaṃ cārayati |yāvat tena saṃghasthavireṇa pānīyaṃ kāṃsikāyāṃ gṛhṇatā aṅgulyagreṇa spṛṣṭam
atiśītalaṃ |sa saṃlakṣayati vayan nāma īdṛśaṃ pānīyaṃ pibāma upādhyāyo ’py avīcau mahānarake
kvathitaṃ tāmrarasaṃ pāsyatīti |so ’vīciṃ mahānarakaṃ vyavalokayitum ārabdho na paśyatitiraścaḥ
pretāṃś ca manuṣyāṃ anyāṃś ca narakāṃs teṣv api na paśyati yāvad devāṃ vyavalokayitum
ārabdhaḥ paśyati cāturmahārājikeṣu deveṣūpapannaḥ devabhūtena ca bhagavato ’ntike
satyadarśanaṃ kṛtaṃ deveṣūccāvatiṣṭhantaṃ |sa smitapūrvaṃgamo bhagavati labdhaprasāda udānam
udānayam* | aho buddha | aho dharma aho saṃgha : aho dharmasya svākhyātatā yatredānīm
evaṃvidhā api pāpakāriṇo vinipātaṃ gatāḥ evaṃvidhaṃ guṇagaṇam adhigacchantīti |

sa tena samānopādhyāyena hṛṣṭatuṣṭapramudito dṛṣṭaḥ uktaś ca āyuṣman kiṃ tvaṃ parituṣṭo ’sy
upādhyāyaḥ kālagato ’haṃ saṃghasthaviro jāta iti |sa kathayaty āyuṣman na kālas tāvat te praśnasya
vyākaraṇāya | saṃghamadhye me prakṣyasi tatra te kālo bhaviṣyati praśnasya vyākaraṇāyeti
|yāvad apareṇa samayena bhikṣusaṃghe sanniṣaṇṇe sannipatite saṃghasthaviras taṃ samānopādhyāyaṃ
pṛcchati |āyuṣman kiṃ tvaṃ tasyāṃ velāyāṃ kathayasīti |sa kathayati tvaṃ mayoktaḥ
kiṃ tvaṃ tuṣṭo ’sy upādhyāyaḥ kālagato ’haṃ saṃghasthaviro jāta iti |sa etat prakaraṇaṃ
vistareṇa saṃghamadhye tasya nivedayām āsa |so ’py āttamanāttamanā bhikṣavaś ca udānam
udānayaṃti | aho buddha aho dharma aho saṃgha | aho dharmasya svākhyātatā | yatredānīm evaṃvidhā
api pāpakāriṇo vinipātaṃ gatā evaṃvidhaṃ guṇagaṇam adhigacchantīti ||

yathā mātṛghātaka evaṃ pitṛghātako vistareṇa vaktavyaḥ || ||

uddānam* ||arhadvadhaś ca saṃghaś ca duṣṭacittena śoṇitam*antimāpannakena catvāra utkṣepakena
trīṇi ca || ||

buddho bhagavāñ cchrāvastyāṃ viharati jetavane ’nāthapiṇḍadasyārāme |yadā bhagavatā rājā bimbisāras
satyeṣu pratiṣṭhāpitas sārdham aśītyā devatāsahasrair anekaiś ca māgadhakair brāhmaṇagṛhapatiśatasahasraiḥ
tena sve vijite ghaṇṭāvaghoṣaṇaṃ kāritaṃ | na mama vijite cauryaṃ
kartavyaṃ yaḥ karoti tam ahaṃ nirviṣayaṃ karomi | svasmāc ca kośakoṣṭhāgārān moṣakaṃ dadāmīti
|

yadā ca bhagavatā rājā prasenajit kausalo dahropamena sūtreṇa vinītas tadā tenāpi sve vijite
ghaṇṭāvaghoṣaṇaṃ kāritaṃ na mama vijite cauryaṃ kartavyaṃ yaḥ karoti tasya vadho daṇḍaḥ svasmāc
ca kośakoṣṭhāgārān moṣakaṃ dadāmīti |tato ye magadhaviṣaye caurā ye ca kausalaviṣaye
te sīmāntarikāṃ gatvāvasthitāḥ yo magadhaviṣayāt sārtha āgacchati tam api muṣṇanti | yo
’pi kosalaviṣayāt* |

yāvad apareṇa samayena magadhaviṣayāt sātiyātraḥ sārthaḥ kosalaviṣayaṃ saṃprasthito yadā sīmāntarikāṃ
prāptas tadā sa sārthavāhaḥ kathayati |bhavanto ’sau rājā prasenajit kausalo vyāḍo
vikrāntaḥ śakto ’smākaṃ moṣaṃ dāpayituṃ kimarthaṃ vayam āyātrikāṇāṃ bhṛtim anuprayacchāma
pratinivartantv ata eva eta iti |te taiḥ pratinivartitāḥ avagaṇako ’sau sārthas saṃprasthitaḥ
te ca corā bhalin datvāvasthitāḥ tena samākhyātaṃ bhavanto ’vagaṇakaḥ sārtho āgacchati
| kim udāsīnāḥ tiṣṭhateti |tatas te taskarāḥ pradhāvitāḥ tatra kecid vaṇijo jīvitād vyavaropitāḥ
kecit paṇyaṃ chorayitvā niṣpalāyitāḥ asamanvāhṛtyārhatāṃ jñānadarśanaṃ na pravartate
| arhanto ’pi tena sārthena gacchanto jīvitād vyavaropitāḥ

tatra ye vaṇijo niṣpalāyitās te pāṃsunā śiro gātraṃ ca dhūlayitvoddhvastamastakā vikrośanto
rājñaḥ prasenajitaḥ kausalasya sakāśaṃ gatāḥ kṛtakarapuṭā vijñapayanti deva tava vijite vayam
avaṇijo vyavasthāpitāḥ kiṃ kṛtaṃ | corair muṣitāḥ sma | katarasmin pradeśe | amuṣmin*rājñā
virūḍhakasya senāpater ājñā dattā śīghraṃ moṣakaṃ taskarāṃś cānayeti |

sa caturaṅgaṃ balakāyaṃ sannāhya hastikāyaṃ aśvakāyaṃ rathakāyaṃ pattikāyaṃ sannāhya nirgataḥ
te ’pi caurā visrabdhavihāriṇaḥ muktasannāhāḥ anyatamasyāṃ sālāṭavyāṃ moṣakaṃ bhājayamānās
tiṣṭhanti |te virūḍhakena caturdiśaṃ veṣṭayitvā madhye śaṃkhapaṭahaśabdair vitrāsitāḥ teṣāṃ
kecin moṣakaṃ chorayitvā niṣpalāyitāḥ kecit praghātitāḥ ṣaṣṭis tu jīvagrāhaṃ gṛhītā sa
tān moṣakaṃ cādāya rājñas sakāśaṃ gato deva amī corāḥ ayaṃ ca moṣaka iti |

tatas te rājñābhihitā bhavanto na yuṣmābhiḥ śrutaṃ rājñā ghaṇṭāvaghoṣaṇaṃ kāritaṃ |

na me vijite kenacic cauryaṃ kartavyaṃ | yaḥ karoti tasya vadho daṇḍaḥ svasmāc ca kośakoṣṭhāgārān
moṣakaṃ dāsyāmīti |

te kathayanti | śrutam*

atha kasmād vaṇijo muṣitāḥ

deva na jīvāmaḥ

kasmāj jīvitād vyavaropitā bhayam upadarśayadbhiḥ kīdṛśaṃ yuṣmābhir bhayam upadarśitam ’pīdānīṃ
vas tādṛśaṃ bhayam upadarśayāmi yan na kenacid darśitapūrvaṃ |

tato rājñāmātyānām ājñā dattā gacchantu bhavantas sarvān etāṃ praghātayata |

te rathyāvīthīcatvaraśṛṅgāṭakeṣv anuśrāvyamāṇā āghatanaṃ nīyante’nyatamaś ca coraḥ rathyāsaṃbādhe
niṣpalāyito jetavanaṃ bhikṣos sakāśam upasaṃkramya kathayaty ārya pravrajitum icchāmi
|

sa tena pravrājita upasaṃpāditaḥ te ’pi corāḥ praghātitāḥ

uktaṃ bhagavatā ātmavipattiṃ paravipattiṃ ātmasaṃpattiṃ parasaṃpattiṃ bhikṣavo ’bhīkṣṇaṃ pratyavekṣadhvaṃtat
kasya hetor ātmavipattiḥ bhikṣavaḥ saṃvejanīyaṃ sthānaṃ paravipattiḥ ātmasaṃpattiḥ
parasaṃpattiḥ saṃvejanīyaṃ sthānam iti |yāvad apareṇa samayena bhikṣavaḥ śmaśānacārikāṃ
caranti | so ’pi tais sārdhaṃ śmaśānacārikāṃ carati |tena te caurā dṛṣṭāḥ praghātitāḥ
sāsrukaṇṭho vyavasthitaḥ

bhikṣavaḥ kathayanty āyuṣmantaḥ īdṛśo ’py ayaṃ bhadrāśayo navapravrajita iti |

sa muktakenaiva kaṇṭhena roditum ārabdhaḥ bhikṣubhir ucyate āyuṣmaṃ kasyārthe tvam evam orāṭikāṃ
karoṣīti |

sa kathayaty ayaṃ me pitā ayaṃ me bhrātā ayaṃ me pitṛvyo ’yaṃ me mātula iti |

te kathayanty ebhir arhanto jīvitād vyavaropitā mā tvayāpi vyavaropitāḥ

sa kathayati vyavaropitāḥ |

etat prakaraṇaṃ bhikṣavo bhagavata ārocayanti |

bhagavān āha || arhadghātako ’yaṃ bhikṣavaḥ pudgalonāśayata yūyam arhadghātakaṃ pudgalam asmād
dharmavinayād aprarohaṇadharmā arhadghātakaḥ pudgalo ’smin dharmavinaye |tasmāt tarhi bhikṣavo
yasya kasyacit pravrajyāpekṣa upasaṃkrāmati sa tena praṣṭavyo māsy arhadghātaka itiapṛṣṭvā
pravrājayaty upasaṃpādayati sātisāro bhavati || ||

āyuṣmān upālī buddhaṃ bhagavantaṃ pṛcchati | yena bhadanta pūrvikāyāṃ pravrajyāyāṃ tathāgatasya
śrāvakasaṃgho bhinnaḥ sacet sa ākāṃkṣet svākhyāte dharmavinaye pravrajyām upasaṃpadaṃ
bhikṣubhāvaṃ | pravrājayitavyo na pravrājayitavyaḥ |na pravrājayitavya upāliṃ | tasmāt tarhi
yasya kasyacit pravrajyāpekṣa upasaṃkrāmati sa tena praṣṭavyo māsi saṃghabhedaka ity apṛṣṭvā
pravrājayati sātisāro bhavati ||

āyuṣmān upālī buddhaṃ bhagavantaṃ pṛcchati | yena bhadanta tathāgatasyāntike duṣṭacittarudhiram
utpāditaṃ sa ākāṃkṣaṃ svākhyāte dharmavinaye pravrajyām upasaṃpadaṃ bhikṣubhāvaṃ | pravrājayitavyo
na pravrājayitavyaḥna pravrājayitavya upāliṃ | tasmāt tarhi yasya kasyacit pravrajyāpekṣa
upasaṃkrāmati sa tena praṣṭavyo māsi tathāgatasyāntike duṣṭacittarudhirotpādaka
ity apṛṣṭvā pravrājayati sātisāro bhavati | ||

āyuṣmān upālī buddhaṃ bhagavantaṃ pṛcchati | yo bhadanta pūrvikāyāṃ pravrajyāyāṃ caturṇāṃ pārājikānām
anyatamānyatamām āpattim āpannaḥ sacet sa ākāṃkṣet svākhyāte dharmavinaye pravrajyām
upasaṃpadaṃ bhikṣubhāvaṃ | pravrājayitavyo na pravrājayitavyaḥna pravrājayitavya upāliṃ
|| tasmāt tarhi yasya kasyacit pravrajyāpekṣa upasaṃkrāmati sa tena praṣṭavyo māsi caturṇāṃ
pārājikānām anyatamānyatamām āpattim āpanna ity apṛṣṭvā pravrājayati upasaṃpādayati vā
sātisāro bhavati || ||

buddho bhagavāṃ śrāvastyāṃ viharati jetavane ’nāthapiṇḍadasyārāme |tatra bhagavān bhikṣūn āmantrayate
sma | saced bhikṣavo ’darśanāyotkṣiptakaḥ pudgalo vibhrāntakaḥ punar āgatya brūyāt
pravrājayantu mām āyuṣmanto drakṣyāmy āpattim iti | pravrājayitavyaḥ |pravrājayitvā brūyād
upasaṃpādayantu mām āyuṣmanto deśayiṣyāmy āpattim ity upasaṃpādayitavyaḥyady upasampanno
brūyān na paśyāmy āpattim iti |sacet saṃghasāmagrīm ārāgayati punar api adarśanāyotkṣiptavyono
ced ārāgayiṣyat* saced upasampannaḥ sūpasampannodurlabho hi pudgalasya svākhyāte dharmavinaye
pravrajyopasaṃpad bhikṣubhāvaḥyathādarśanāyotkṣiptakaḥ evam apratikarmaṇāyotkṣiptakaḥ
|| ||

8

buddho bhagavāṃ śrāvastyāṃ viharati jetavane ’nāthapiṇḍadasyārāme |ācaritaṃ ṣaḍvargikāṇāṃ yaṃ
pravrājayaṃty upasaṃpādayanti vā sa tais sārdhaṃ tāvat saṃvasati yāvan na jānīte duṣṭhulasamudācārā
eta iti |yadā tu saṃjānīte tadā prakṛtisthair bhikṣubhis sārdhaṃ prativasati |
nānyatra śāstur ājñayā tṛḥkālaṃ darśanāyopasaṃkrāmati |tatas te saṃjalpaṃ kurvanti | nandopananda
ete kālapātrikā jātāpahāriṇo yādṛśāṃ vayaṃ pravrājayāma ete ’paharanti idānīṃ tādṛśaṃ
pravrājayāmo yo na kālapātrikair apahriyata iti |

yāvad apareṇa samayena upanandena paribhramatā hastacchinnakaḥ puruṣo dṛṣṭaḥ uktaś ca bhadramukha
kimarthaṃ na pravrajasīti |

sa kathayaty ārya ko māṃ hastavikalaṃ pravrājayatīti |

upanandaḥ kathayati bhadramukha karuṇāprabhāvitaṃ bhagavataś śāsanam ahaṃ te pravrājayāmīti
|

sa tena pravrājita upasaṃpādito

tato dvau trīn vā divasān āsamudācārikān dharmāṃ śikṣayitvābhihito bhadramukha na mṛgo mṛgaṃ
puṣṇāti vistīrṇā śrāvastī svo gocaraḥ pitryo viṣayaḥ piṇḍapātam aṭitvā jīvikāṃ kalpayasveti
|

sa kathayaty upādhyāya kathaṃ piṇḍapātam aṭāmīti |

sa kathayaty etāvat tvaṃ na parijñāyate ahaṃ te kathayāmīti |

tena tasya rajjvā nivāsanaṃ baddhaṃ kaṇṭakaiś cīvaraṃ prāvṛtaṃ | vāme bāhau pātrapoṇikā nyastā
| dakṣiṇe bāhau khakkharako baddhaḥ

tato ’sau śrāvastīṃ gocarāya prasṛto mātṛgrāma urasi prahāraṃ datvā kathayati | ārya kena te
pravrajitasya hastau cchinnāv iti |

sa kathayaty āgārikasya me cchinnau na pravrajitasya |

kena pravrājitaḥ

sa kathayaty upādhyāyopanandena |

tāḥ kathayanti taṃ duṣṭhulasamudācāraṃ muktvā ko ’nya evaṃvidhaṃ pravrājayiṣyaty etat prakaraṇaṃ
bhikṣavo bhagavata ārocayanti |

bhagavān saṃlakṣayati | yaḥ kaścid ādīnavo bhikṣavaḥ hastacchinnakaṃ pravrājayanti |

bhagavān āha | na bhikṣuṇā hastacchinnakaḥ pravrājayitavyaḥ upasaṃpādayitavyo vā bhikṣur hastacchinnakaṃ
pravrājayaty upasaṃpādayati sātisāro bhavati ||

yathā hastacchinnaka evaṃ pādacchinnakāḥ aṅgulīphaṇahastakāḥ anoṣṭhā lakṣaṇāhatāḥ kaśāhatāḥ
citrāṅgāḥ ativṛddhāś ca na pravrājayitavyāḥ atibālāṃ pravrājayanti te sāṃghikaṃ śayanāsanam
uccāraprasrāveṇa nāśayanti |

bhagavān āha || te ’pi na pravrājayitavyāḥ khaṃjāṃ pravrājayanti |

bhagavān āha || na pravrājayitavyāḥ kāṇḍarīkakāṇakuṇikubjavāmanagalagaṇḍajaḍamūkaphakkabadhirapīṭhasarpiślīpadāṃ
pravrājayanti |

bhagavān āha | evaṃvidhā api na pravrājayitavyāḥ pravrājayanti sātisārā bhavanti |

bhikṣavas strīcchinnāṃ bhāracchinnāṃ mārgacchinnāṃ kandalīcchinnakatālamuktakāṃ pravrājayanti

bhagavān āha | evaṃvidhā pi na pravrājayitavyāḥ pravrājayanti sātisārā bhavanti ||

bhikṣavaḥ kuṣṭhagaṇḍakiṭibhakilāsadadrūkaṇḍūrajatavicarcikākṣayakāsaśvāsaśoṣāpasmārāṭakkarapāṇḍurogagulmabhagandarābhibhūtāṃ
pravrājayanti |

bhagavān āha [|]| evaṃvidhā pi na pravrājayitavyāḥ pravrājayanti sātisārā bhavanti || ||

uddānam* ||hastacchinnāḥ pādacchinnā aṅgulīphaṇahastakāḥanoṣṭhakāś ca citrāṅgāḥ ativṛddhātibālakāḥevaṃvidhā
hi puruṣāḥ pratikṣiptā maharṣiṇā | ||ye cānye bahavaḥ proktāḥ khañjastrīvāmanādayaḥte
’pi na pravrājayitavyā iti samādiṣṭaṃ maharṣiṇā | ||prāsādikasya pravrajyā pariśuddhasyopasampadā
|ākhyātā satyanāmnā vai sambuddhena prajānatā | || ||

Pravrajyāvastu samāptam* || ||

